<div class="leaf flex"><div class="inner justify"><p class="no-indent  ">kauempaa, vaan oli kuitenkin ilmassa kuultavana, ja joku lintu, joka lienee kätkeytynyt tiheään lehdistöön lähelle terassia, piipahteli silloin tällöin aina samalla äänellä kaksiosaisen säveleensä.</p><p>Sergei Michailovitsh nousi ja aikoi lähteä.</p><p>"Mihin sinä menet?" kysyin häntä pidättääkseni. "Täällähän on niin hyvä."</p><p>"Minun pitää lähettää Sonjalle ja Katjalle sateenvarjo ja päällyskengät", vastasi hän.</p><p>"Ei tarvitse, sade lakkaa oitis."</p><p class=" stretch-last-line ">Hän mukautui minuun ja jäimme yhdessä seisomaan terassille, kaidetta vastaan nojaten. Pidin kiinni paljaasta liukkaasta käsipuusta ja kurotin päätäni eteenpäin. Raikas sade kasteli kaulaani ja hiuksiani. Päittemme päällä kirkastuivat ja ohenivat pilvet ja taukosivat vettä valamasta. Silloin tällöin kuului enää vain lehdiltä valahtelevan yksityisen pisaran nokahdus. Taas alkoivat sammakot kurnuttaa, taas satakielet</p></div> </div>